<p>
    LIPTOV je oblasť s bohatou históriou, svojim typickým folklórom , ľudovou architektúrou a zároveň je aj jedným z najkrajších regiónov Slovenska.
</p>
<p>
    Prijmite tu na tomto mieste naše pozvanie a poďte spolu na malú virtuálnu prechádzku po tomto pútavom kúsku Slovenska .
</p>
<p>
    Čo všetko tu môžete vidieť, zažiť a vyskúšať ? Nuž, vyberajte spolu s nami :o))))))
</p>
<h2>
    NAPANT
</h2>
<p>
    Na území LIPTOV-a sa nachádza Národný park Nízke Tatry - NAPANT a jeho najväčšie chránené územie na Slovensku - Demänovská dolina. Popri svojej prírodzenej kráse sa dolina stala vo svete známou hlavne vďaka bohatému a rozsiahlemu Demänovskému krasu a lyžiarskym terénom s európskym štandardom kvality. V hornej časti doliny v jej závere sa nachádza jedno z najznámejších turistických a lyžiarskych stredísk na Slovensku : Chopok-Jasná. V Demänovskej Doline , blízko Mikulášskej chaty leží unikátne Vrbické pleso, nemý svedok dávnych čias, ktoré vzniklo ústupom zaľadnených častí kotliny . V jeho objatí si posedíte spolu s divými kačkami v tichu Tatranskej prírody a pokocháte sa výhľadmi na Nízkotatranské končiare. Rekreační turisti neobanujú ak si naplánujú výlet lanovkou na Chopok (1024m) alebo hrebeňovku na najvyšší vrch Nízkych Tatier – Ďumbier (2043m), ktorý je veľmi atraktívny aj kvôli panoramatickému výhľadu na všetky svetové strany.
</p>
<h2>
    Demänovské jaskyne
</h2>
<p>
    Pri návšteve Liptova si nezabudnite 1 deň vyhradiť na prehliadku podzemných krás Demänoského krasového systému. Systém Demänovských jaskýň má dĺžku asi 27 km a je tvorený 30 jaskyňami, z ktorých 2 sú sprístupnené : Demänovská jaskyňa slobody a Demänovská ľadová jaskyňa.
</p>
<h2>
    Západné Tatry
</h2>
<p>
    Vysokohorskí turisti, ktorí túžia zdolávať nebezpečné skalné končiare majú možnosť výstupu na hlavný hrebeň Západných Tatier s extrémne ťažkým terénom,až do výšky nad 2000 m ( napr. Baníkov, Tri kopy, Plačlivé, Ostrý Roháč, Bystrá, Jakubina, Baranec). Tieto túry sú prístupné aj z prekrásnej Žiarskej doliny, Bobroveckej doliny, no a nájdete tu aj známu dolinu Parichvost.
</p>
<h2>
    Kvačianska a Prosiecka dolina
</h2>
<p>
    Medzi hojne navštevované miesta Liptova patria tiež Kvačianska a Prosiecka dolina, ktoré sú považované za jedny z najkrajších dolín na Slovensku. Prvú z nich tvorí krasová tiesňava hlboko zarezaná vo vápencoch a dolomitoch, ktorej skalné steny presahujú aj 100 m výšku.Natrafíte tu aj na malebné drevené vodné mlyny OBLAZY, o ktoré sa príkladne starajú zanietení dobrovoľníci , ktorí ich veľmi pekne zrekonštruovali a počas leta tu aj bývajú. Západne od Kvačianskej doliny sa nachádza 450-600 m hlboká kaňonovitá Prosiecka dolina, široká len niekoľko metrov. Dlhá je 4 km. Vyhľadávanými miestami na aktívny oddych sú aj Jánska dolina, Račkova dolina, Jalovecká dolina, Chočské vrchy...
</p>
<p>
    Región LIPTOV-a ponúka možnosť vyskúšať si aj menej tradičné športy ako paragliding, rafting, jazdu na koni, speleoservis ( Jaskyňa mŕtvych netopierov ) , vyhliadkové lety, horolezectvo, cyklistiku, poľovníctvo či rybárstvo.
</p>
<h2>
    Kúpanie a wellness
</h2>
<p>
    Na Liptove sa tiež nachádza mnoho minerálnych prameňov, ich liečivé účinky sú celoročne využívané napríklad v kúpeľoch Lúčky, ale minerálny prameň zásobuje aj termálne kúpaliská Tatralandia , Liptovský Ján a Bešeňová. Ak máte radi prírodné kúpaliská, isto navštívte plážové kúpalisko na Liptovskej Mare ,neďaleko obce Liptovský Trnovec.
</p>
<h2>
    UNESCO
</h2>
<p>
    Milovníci histórie a dôb dávno minulých sa na Liptove môžu vzdelávať a zároveň ulahodiť oku v open air múzeu v Pribyline v tradičnej dedine Vlkolínec , ktorá je aj pamiatkou UNESCO alebo sa môžu poprechádzať po Keltskom nálezisku v mieste zvanom Harvánok , ktoré Vás zároveň očarí magickým výhľadom na Liptovskú Maru a Západné a Vysoké Tatry.
</p>
<h2>
    Alpské lyžovanie
</h2>
<p>
    Dnes patrí lyžovanie medzi najobľúbenejšie zimné športy a podmienky, ktoré našim návštevníkom poskytuje Liptov a lyžiarske stredisko Nízke Tatry Jasná na Chopku sú vhodné nielen pre začiatočníkov, ale aj pre pokročilých ba i profesionálov .
</p>
<p>
    Stredisko ponúka 45 km perfektne upravených zjazdoviek rôznych obťažností, vhodných pre začiatočníkov, rodiny s deťmi, pokročilých lyžiarov aj na usporiadanie pretekov svetovej úrovne. Moderný systém zasnežovania v dĺžke takmer 27 km poskytuje garanciu snehu minimálne 5 mesiacov v roku. Milovníci divokej jazdy si prídu na svoje v mnohých freeridových zónach. Dĺžka zimnej sezóny je spravidla od začiatku Decembra do konca Apríla. Severnú a južnú stranu Chopku spája moderná kabínková lanovka, okrem nej je lyžiarom k dispozícii 9 lanoviek a vlekov s prepravnou kapacitou viac ako 30 000 osôb za hodinu.
</p>
<p>
    V našej obci Pavčina Lehota je možnosť lyžovania v rodinnom stredisku LA ŽIARCE. Autom ste tam do 2 minút.
</p>
<p>
    Nuž , a čo dodať na záver ?
</p>
<p>
    Na LIPTOVE je ozaj mnoho krásnych miest, ktoré Vám dodajú dnes takú prepotrebnú silu a energiu . Tak prečo to nevyskúšate práve Vy , tu a teraz?
</p>
<h2>
    LIPTOV&nbsp; je&nbsp; srdcom&nbsp; Slovenska .
</h2>
<h2>
    Nechajte&nbsp; ho&nbsp; nájsť&nbsp; si&nbsp; miesto&nbsp; aj&nbsp; v&nbsp; tom Vašom !
</h2>
<img alt="img_20180527_095258_stredne.jpg" data-ce-max-width="768" height="1024" src="/storage/app/media/contenteditor/img_20180527_095258_stredne.jpg" width="768">