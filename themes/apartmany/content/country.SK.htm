<p>
    <b><a href="https://www.kamnavylet.sk/sk/atrakcie/liptov">LIPTOV</a></b> je oblasť s bohatou históriou, svojim typickým folklórom , ľudovou architektúrou a zároveň je aj <b>jedným z najkrajších regiónov Slovenska</b>.
</p>
<p>
    Prijmite tu na tomto mieste naše pozvanie a poďte spolu na malú virtuálnu prechádzku po tomto pútavom kúsku Slovenska .
</p>
<p>
    <b><a href="https://www.kamnavylet.sk/sk/atrakcie/liptov">Čo všetko tu môžete vidieť, zažiť a vyskúšať ?</a></b> Nuž, vyberajte spolu s nami :o))))))
</p>
<h2>
    NAPANT
</h2>
<p>
    Na území LIPTOV-a sa nachádza<b><a href="http://napant.sopsr.sk/"> Národný park Nízke Tatry - NAPANT</a></b> a jeho <b>najväčšie chránené územie na Slovensku - Demänovská dolina.</b> Popri svojej prirodzenej kráse sa dolina stala vo svete známou hlavne vďaka bohatému a rozsiahlemu <b>Demänovskému krasu</b> a lyžiarskym terénom s európskym štandardom kvality. V hornej časti doliny v jej závere sa nachádza <b>najznámejšie a najmodernejšie lyžiarske stredisko na Slovensku : Chopok-Jasná.</b> V Demänovskej Doline , blízko Mikulášskej chaty leží <b><a href="https://turisticky.sk/vylet/vrbicke-pleso/">unikátne ľadovcové pleso Vrbické pleso</a></b>, ktoré sa stalo nemým svedkom dávnych čias, nakoľko vzniklo v dobách pred ústupom zaľadnených častí kotliny . V jeho objatí si posedíte spolu s divými kačkami v tichu Tatranskej prírody a pokocháte sa výhľadmi na Nízkotatranské končiare. Rekreační turisti neobanujú ak si naplánujú výlet <b><a href="https://www.jasna.sk/hory/lyzovacka/lanovky-a-zjazdovky">lanovkou na Chopok (1024m)</a></b> alebo hrebeňovku na <b><a href="https://turisticky.sk/turistika/dumbier/">najvyšší vrch Nízkych Tatier – Ďumbier (2043m),</a></b> ktorý je veľmi atraktívny aj kvôli panoramatickému výhľadu na všetky svetové strany.
</p>
<h2>
    Demänovské jaskyne
</h2>
<p>
    Pri návšteve Liptova si nezabudnite 1 deň vyhradiť na prehliadku podzemných krás <b><a href="http://www.ssj.sk/sk/naj-o-jaskyniach">Demänovského krasového systému.</a> Systém Demänovských jaskýň</b> má dĺžku asi 27 km a je tvorený 30 jaskyňami, z ktorých 2 sú sprístupnené : <b><a href="http://www.ssj.sk/sk/jaskyna/4-demanovska-jaskyna-slobody">Demänovská jaskyňa slobody</a></b> a <b><a href="http://www.ssj.sk/sk/jaskyna/5-demanovska-ladova-jaskyna">Demänovská ľadová jaskyňa.</a></b>
</p>
<h2>
    Západné Tatry
</h2>
<p>
    Vysokohorskí turisti, ktorí túžia zdolávať nebezpečné skalné končiare majú možnosť výstupu na hlavný hrebeň <b><a href="https://www.kamnavylet.sk/sk/atrakcie/zapadne-tatry">Západných Tatier</a></b> s extrémne ťažkým terénom, až do výšky nad 2000 m ( napr. <b>Baníkov, Tri kopy, Plačlivé, Ostrý Roháč, Bystrá, Jakubina,</b> <b><a href="https://new.apartmanyzuzana.sk/clanok/na-baranec">Baranec</a></b>). Tieto túry sú prístupné aj z prekrásnej <b>Žiarskej doliny, Bobroveckej doliny,</b> no a nájdete tu aj známu dolinu<b> Parichvost.</b>
</p>
<h2>
    Kvačianska a Prosiecka dolina
</h2>
<p>
    Medzi hojne navštevované miesta Liptova patria tiež<b><a href="https://www.kamnavylet.sk/sk/atrakcie/kvacianska-dolina"> Kvačianska</a></b> a<b><a href="https://www.kamnavylet.sk/sk/atrakcie/prosiecka-dolina"> Prosiecka dolina</a></b>, ktoré sú považované za jedny z najkrajších dolín na Slovensku. Prvú z nich tvorí krasová tiesňava hlboko zarezaná vo vápencoch a dolomitoch, ktorej skalné steny presahujú aj 100 m výšku .Natrafíte tu aj na<b> <a href="https://new.apartmanyzuzana.sk/SK/clanok/oblazy-drevene-vodne-mlyny-v-kavcianskej-doline">malebné drevené vodné mlyny OBLAZY,</a></b> o ktoré sa príkladne starajú zanietení dobrovoľníci , ktorí ich veľmi pekne zrekonštruovali a počas leta tu aj bývajú. Západne od Kvačianskej doliny sa nachádza 450-600 m hlboká kaňonovitá Prosiecka dolina, široká len niekoľko metrov. Dlhá je 4 km.
</p>
<h2>
    Kúpanie a wellness
</h2>
<p>
    Na Liptove sa tiež nachádza mnoho minerálnych prameňov, ich liečivé účinky sú celoročne využívané napríklad v <b><a href="https://www.kupele-lucky.sk/">kúpeľoch Lúčky,</a></b> ale minerálny prameň zásobuje aj termálne kúpaliská Tatralandia , Liptovský Ján a Bešeňová. Ak máte radi prírodné kúpaliská, isto navštívte plážové kúpalisko na Liptovskej Mare ,neďaleko obce Liptovský Trnovec.
</p>
<h2>
    Historické pamiatky a UNESCO na LIPTOVE
</h2>
<p class="text-left">
    Nezameniteľné čaro Liptova dopĺňajú aj pamiatky ľudovej architektúry. V&nbsp;<b> Múzeu liptovskej dediny v Pribyline</b> ,kde nájdete okrem pôvabných drevených domčekov&nbsp; aj&nbsp; zvyšok zachovanej železničky z Kráľovej Lehoty , pri Ružomberku leží na kopci <b>osada Vlkolínec,</b> zapísaná v zozname svetového dedičstva <b>UNESCO,</b> v našej susednej obci Svätý Kríž stojí <b>najväčší drevený artikulárny kostol v strednej Európe</b>. Na brehoch Liptovskej Mary nájdete <b>archeologické múzeum v prírode Havránok,</b> kde sú zrekonštruované obydlia legendami opradenej <b>Keltskej kultúry na Liptove.</b> V Liptovskom Mikuláši na návštevníkov čaká najmodernejšie <b>Múzeum ochrany prírody a jaskyniarstva</b> na Slovensku a v Liptovskom Hrádku nájdete zas <b>Ovčiarske múzeum.</b>
</p>
<ul>
    <li>
        Skanzen PRIBYLINA
    </li>
    <li>
        osada VLKOLÍNEC - UNESCO
    </li>
    <li>
        ARTIKULÁRNY EVANJELICKÝ KOSTOL vo Svätom Kríži
    </li>
    <li>
        ARCHEOSKANZEN&nbsp; HAVRÁNOK pri Litpovskej Mare
    </li>
    <li>
        Vodné mlyny OBLAZY v Kvačianskej Doline
    </li>
    <li>
        Muzeum ochrany prírody a jaskyniarstva a Ovčiarske múzeum
    </li>
</ul>
<h2>
    Alpské lyžovanie
</h2>
<p>
    Dnes patrí lyžovanie medzi najobľúbenejšie zimné športy a podmienky, ktoré našim návštevníkom poskytuje Liptov a lyžiarske stredisko Nízke Tatry Jasná na Chopku sú vhodné nielen pre začiatočníkov, ale aj pre pokročilých ba i profesionálov .
</p>
<p>
    Stredisko ponúka 45 km perfektne upravených zjazdoviek rôznych obťažností, vhodných pre začiatočníkov, rodiny s deťmi, pokročilých lyžiarov aj na usporiadanie pretekov svetovej úrovne. Moderný systém zasnežovania v dĺžke takmer 27 km poskytuje garanciu snehu minimálne 5 mesiacov v roku. Milovníci divokej jazdy si prídu na svoje v mnohých freeridových zónach. Dĺžka zimnej sezóny je spravidla od začiatku Decembra do konca Apríla. Severnú a južnú stranu Chopku spája moderná kabínková lanovka, okrem nej je lyžiarom k dispozícii 9 lanoviek a vlekov s prepravnou kapacitou viac ako 30 000 osôb za hodinu.
</p>
<p>
    V našej obci Pavčina Lehota je možnosť lyžovania v rodinnom stredisku LA ŽIARCE. Autom ste tam do 2 minút.
</p>
<p>
    Vyhľadávanými miestami na aktívny oddych sú aj Jánska dolina, Račkova dolina, Jalovecká dolina, Chočské vrchy...
</p>
<p>
    Región LIPTOV-a ponúka možnosť vyskúšať si aj menej tradičné športy ako paragliding, rafting, jazdu na koni, speleoservis ( Jaskyňa mŕtvych netopierov ) , vyhliadkové lety, horolezectvo, cyklistiku, poľovníctvo či rybárstvo.
</p>
<p>
    Nuž , a čo dodať na záver ?
</p>
<p>
    Na LIPTOVE je ozaj mnoho krásnych miest, ktoré Vám dodajú dnes takú prepotrebnú silu a energiu . Tak prečo to nevyskúšate práve Vy , tu a teraz?
</p>
<h2>
    LIPTOV&nbsp; je&nbsp; srdcom&nbsp; Slovenska .
</h2>
<h2>
    Nechajte&nbsp; ho&nbsp; nájsť&nbsp; si&nbsp; miesto&nbsp; aj&nbsp; v&nbsp; tom Vašom !
</h2>